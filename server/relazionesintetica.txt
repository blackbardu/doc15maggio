La classe attualmente composta da 25 allievi è giunta al traguardo di quinta attraverso un percorso piuttosto accidentato. I ragazzi hanno infatti affrontato l‘intero anno della terza attraverso la didattica a distanza; anche in quarta vi sono stati momenti di didattica mista e solo nel secondo quadrimestre si è ritornati alla frequenza regolare. Ciò ha avuto comprensibili ripercussioni sulla preparazione degli allievi e sulla loro partecipazione costruttiva al dialogo educativo e didattico con l‘istituzione scolastica. Sin dalla terza, questi allievi hanno dimostrato una scarsa attitudine all‘impegno costante; la maggior parte di essi focalizza il proprio impegno in vista delle interrogazioni o delle verifiche in generale; tale atteggiamento non ha facilitato il percorso di recupero delle lacune e delle fragilità che sono emerse e si sono, in certi casi, cristallizzate in questi anni di difficile gestione didattica. Non mancano, tuttavia, allievi dotati di spiccate attitudini per le materie di indirizzo e che hanno svolto un percorso di crescita personale e scolastica apprezzabile. Nel complesso si deve indubbiamente riconoscere che nell‘ultimo anno tutti gli allievi hanno dimostrato che la frequenza ed il dialogo costante possono contribuire in modo sostanziale alla crescita umana e scolastica; rispetto, infatti, alla situazione di partenza, si denota un generale miglioramento.